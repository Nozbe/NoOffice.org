---
share: piatek
redirect_from:
 - /piatek/
 - /17pl/
part: one
title: Zrezygnuj z pracy w piątki
subtitle: "Wprowadź wolne piątki z regularnymi przeglądami i skup się na rozwoju osobistym."
---

* TOC
{:toc}

## Osiągnięcie równowagi między pracą a życiem prywatnym to sztuka

Jak już wspomniałem w poprzednich rozdziałach, praca w firmie #NoOffice jest dość niekonwencjonalna, ponieważ świat ciągle się zmienia. Internet, coraz lepsze smartfony w kieszeniach tylko te zmiany przyspieszają. Dlatego nieustannie eksperymentujemy ze sposobem, w jaki pracujemy, by mieć pewność, że na dłuższą metę jest on efektywny.

Musimy opanować trudną sztukę zachowywania równowagi między pracą, a życiem prywatnym. Aby jednak zachować w tym wszystkim zdrowy rozsądek, *nie możemy ciągle robić rzeczy tak samo*, bo inaczej czeka nas wypalenie zawodowe.

## Trzy ważne pytania, które zmieniły mój tydzień pracy

Wzorując się na innych firmach i czerpiąc z własnych doświadczeń w prowadzeniu małej firmy, w 2016 roku wprowadziłem w Nozbe nową politykę zwaną „Piąteczkami” lub „TGIF – Thank Goodness It's Friday” (czyli „dzięki Bogu już piątek”).[^1]

Wprowadziłem ją po to, by odpowiedzieć na trzy pytania:

### Pytanie 1: Jak sprawić, by zespół pracował mniej a lepiej?

Zanim omówię, na czym polega polityka „piąteczków” w Nozbe, skupmy się przez chwilę na powyższym pytaniu. Liczne badania pokazują, że przepracowanie prowadzi do wypalenia. Czy to znaczy, że powinniśmy zacząć pracować mniej a lepiej?

Wiele firm próbowało zmodyfikować tradycyjny, 40-godzinny tydzień pracy, ale z marnym skutkiem.

* Google zasłynął ze swojej zasady „20%” pozwalającej pracownikom pracować jeden dzień w tygodniu nad własnymi projektami. Wspominano o tym w IPO z 2004r., ale w 2012r. *się z niej wycofano*, ponieważ inżynierowie *„obawiali się o ocenę swojej wydajności, jeśli będą poświęcać na swoje zadania tylko 80% czasu zamiast 100%.”*[^2]
* Przedsiębiorca internetowy Ryan Carson z firmy Treehouse wprowadził 32-godzinny tydzień pracy z wolnymi piątkami w 2015r., a rok później sam popadł w pracoholizm, pracując 65 godzin tygodniowo z obawy o to, że polityka ta szkodziła firmie i jej misji*[^3]
* Marissa Meyer, eks-szefowa Yahoo, okazała się antyprzykładem dla wszystkich pracowników zdalnych, nakazując wszystkim osobom pracującym z domu powrót do biur i chwaląc się swoim pracoholicznym, 130-godzinnym tygodniem pracy[^4].

Mimo niepowodzeń innych firm w tym temacie, nadal podobała mi się idea krótszego czasu pracy. Jednak jako dyrektorowi firmy nie podobało mi się dawanie zespołowi więcej wolnego czasu bez niczego w zamian. Jak już wspomniałem w rozdziale 15, w naszej firmie mieliśmy już elastyczny czas pracy, ale czułem, że to za mało.

> Co zatem zrobić? Jak sprawić, by ludzie pracowali mniej, ale lepiej? Czy takie coś jest w ogóle możliwe?

### Pytanie 2: Jak pomóc zespołowi znaleźć więcej czasu na naukę?

Nasza firma działa branży technologicznej, a ze względu na charakter tworzonego przez nas aplikacji i naszą misję - także produktywnościowej. Obecnie obydwa te sektory zmieniają się w szybkim tempie. Trudno za nimi nadążyć!

W naszym świecie, jeśli nie idziesz do przodu, stoisz w miejscu, czyli się cofasz. Dlatego tak bardzo skupiamy się na rozwoju osobistym. Na uczeniu się nowych rzeczy. Na próbowaniu nowości. Na czytaniu artykułów, słuchaniu audiobooków i podcastów, oglądaniu lub braniu udziału w konferencjach. Pytanie: jak w natłoku spraw znaleźć na to czas?

Firmy w kółko powtarzają, że *wspierają pracowników w rozwoju osobistym*, ale to tylko puste słowa. Zakładają one, że ludzie będą się uczyć *w międzyczasie* albo *po godzinach*.

Stojąc przed wyborem: uczyć się nowych rzeczy, czy wykonywać swoją pracę, zawsze wygrywa to drugie. Ale czy takie coś jest na dłuższą metę dobre? Czy powinniśmy po prostu robić dalej to, co robimy, a rozwój osobisty zostawić *na później*?

Odpowiedź brzmi: nie. Rozwój osobisty powinien być czymś systematycznym. Jak systematyczne ćwiczenia. Jako triatlonista dobrze to wiem. Muszę znaleźć czas na pływanie, rower i bieganie.

> Jak znaleźć czas na rozwój osobisty w firmie? Jak pomóc zespołowi znaleźć czas na naukę nowych rzeczy?

## Pytanie 3: Jak nakłonić zespół do wykonywania regularnego przeglądu tygodniowego?

W poprzednim rozdziale wyjaśniłem, czym jest *przegląd tygodniowy* i dlaczego tak ważne jest spojrzenie na miniony tydzień i zaplanowanie nadchodzącego. W moim odczuciu, proces ten jest na tyle ważny, że zależało mi, aby każdy w zespole regularnie go wykonywał.

W przeszłości nie do końca się do tego przykładaliśmy. Jak wspomniałem w rozdziale 6, w naszej firmie nie używamy maili – komunikujemy się za pośrednictwem zadań. Pamiętam, jak któregoś dnia w ramach przeglądu tygodniowego postanowiłem przejrzeć wszystkie nasze wspólne projekty w Nozbe. Zobaczyłem wtedy, że znajduje się w nich mnóstwo przestarzałych zadań – mocno przeterminowanych i kompletnie porzuconych.

Wtedy dotarło do mnie, że mój zespół przestał robić gruntowny przegląd tygodnia. Wszyscy byliśmy tak pochłonięci bieżącymi sprawami, że nie mieliśmy czasu na regularne podsumowania. A przecież jesteśmy firmą wspierającą produktywne podejście!

Zrozumiałem, że trzeba to zmienić. Dla naszego zdrowia psychicznego. Dla poprawy naszej koncentracji. Dla naszego sukcesu.

> Każdy z nas musi robić gruntowny przegląd tygodnia. BEZ WYJĄTKU. Tylko jak przekonać do tego swój zespół?

## Trzy pytania, jedna odpowiedź: Piąteczek

Kiedy piszę te słowa jest sierpień 2020 r., a tę politykę wprowadziłem w sierpniu 2016 r., czyli dokładnie 4 lata temu. Polityka ta nadal się sprawdza i w dalszym ciągu piątki wyglądają u nas inaczej niż pozostałe dni tygodnia.

### Zasada 1. Pracujemy nad zadaniami od poniedziałku do czwartku

Nie chodzi tylko o to, żeby skrócić tydzień pracy do czterech dni. Pozbywając się jednego dnia, tak naprawdę nie zyskujemy niczego w zamian. To znaczy, zyskujemy jeden dzień wolny, ale nie wpływa to na ulepszenie pozostałych czterech dni w pracy, a może nawet uczynić je jeszcze bardziej stresującymi. I dlatego, wielu firmom, które tego próbowały, się to nie udało.

> Przez cztery dni pracujemy nad bieżącymi zadaniami, a w piątki *nad sobą*.

### Zasada 2. Piątek przeznacz na przegląd tygodnia

Rozpocznij każdy piątek od gruntownego przeglądu tygodnia. W tym celu, wykonaj kroki opisane w poprzednim rozdziale. Przejrzyj wszystkie swoje sprawy i nie zabieraj się za kolejne dopóki nie skończysz. Przegląd tygodnia to Twoje najważniejsze zadanie na piątek.

Pozwala Ci przejrzeć miniony tydzień i zaplanować nadchodzący. Dzięki temu, w poniedziałek będziesz wiedział dokładnie, co masz robić. Zakochasz się wręcz w poniedziałkach, bo odzyskasz kontrolę nad swoimi zobowiązaniami. Będziesz mógł *przystępować do realizacji swoich zadań* z samego rana w każdy poniedziałek.

### Zasada 3. Po ukończeniu przeglądu, zabierz się za naukę czegoś nowego

Po ukończeniu przeglądu, czas zainwestować w siebie. Poniżej kilka pomysłów.

* Obejrzyj interesującą Cię konferencję w sieci.
* Zrób kurs, na który tak ciężko było znaleźć czas.
* Przeczytaj wszystkie artykuły w ciągu tygodnia zapisane *na później*.
* Sprawdź, co nowego słychać w branży.
* Przeorganizuj swoje domowe biuro, wstaw dodatkowe meble, albo przearanżuj swoją przestrzeń do pracy.
* Zrób porządki na komputerze, albo uporządkuj papiery.
* Przestudiuj wszystkie najnowsze funkcje programu, którego używasz do pracy – poznaj nowe sztuczki, obejrzyj filmy instruktażowe, zapamiętaj skróty klawiszowe lub cokolwiek, co ułatwi Ci pracę.
* Naucz się nowego języka albo podszlifuj znajomość tego, który już znasz. Może to być język obcy, np. angielski, hiszpański czy francuski, albo język programowania, którego używasz w pracy.
* Znajdź nowe hobby, które niekoniecznie przyda Ci się w codziennej pracy, ale będzie dawać Ci radość i pobudzi ciekawość.
* Porozmawiaj ze współpracownikami na dowolny temat. Dowiedz się, co u nich słychać i nadrób zaległości towarzyskie.

Zastanów się, jak możesz wykorzystać „piąteczki”, aby stać się lepszą wersją siebie. W naszym zespole, każdy sam „projektuje” swoje piątki. Jako CEO i założyciel firmy, nie mówię zespołowi, czym powinien, a czym nie powinien zajmować się w piątek. Po ukończeniu przeglądu tygodniowego, każdy sam decyduje, co chce robić.

## Czy piąteczki promują lenistwo?

W niektórych firmach funkcjonują tzw. *luźne piątki*, w ramach których pracownicy mogą przyjść do pracy w dżinsach. Nasze „piąteczki” są lepsze niż dżinsy.

Tak, jako szef proszę moich pracowników, by pracowali mniej. Choć może się to wydawać nieproduktywne, a nawet szalone, wierzę, że wszyscy na tym skorzystają. Pracujemy tak od czterech lat i to z dużym powodzeniem. Z każdym piątkiem, nasze projekty i zadania są coraz lepiej zorganizowane i panuje w nich mniejszy bałagan. Jak ktoś nie robi gruntownego przeglądu, jesteśmy łatwo w stanie to stwierdzić, dlatego motywujemy się nawzajem, by regularnie aktualizować nasze wewnętrze systemy.

Głównym wyzwaniem nie okazało się wcale to, że piąteczki rozleniwiają zespół, ale to, że chcieli w piątek kończyć swoje normalne zadania. Poniżej znajdziesz listę propozycji, jak efektywnie wykorzystać ostatni dzień roboczy tygodnia.

### Kilka wskazówek, jak efektywnie wykorzystać piąteczki

Ponieważ stosujemy politykę *piąteczków* już od kilku lat, udało nam się w tym czasie opracować listę zasad i wskazówek, które pomagają w ich efektywnym wykorzystywaniu.

- Po ukończeniu przeglądu tygodniowego, napisz na czacie, że skończyłeś, aby zmotywować innych do tego samego!
- Dziel się swoimi pomysłami, jak zamierzasz wykorzystać swój piąteczek z pozostałymi osobami z zespołu – czego będziesz się uczyć, co zamierzasz obejrzeć, przeczytać... Niech Cię naśladują!
- Opracuj plan nauki nowej umiejętności, języka, czy , języka czy nowe hobby tak, aby z ekscytacją wyczekiwać piątku i pracować nad rzeczami, które sprawiają Ci radość!
- Zmień otoczenie – idź popracować do ulubionej kawiarni albo w inne miejsce.
- Zdzwoń się lub spotkaj na wideoczacie ze znajomymi z innych firm. Ja mam spotkania grupy *Mastermind* w każdy piątek o 15:00. Jest to idealne zwieńczenie tygodnia.

## Konkluzja: zacznij traktować piątki inaczej i daj zespołowi wolną rękę odnośnie tego, co chce robić.

Wprowadź *piąteczki* w swoim zespole i zachęć wszystkich do wykonywania tygodniowego przeglądu, a potem zainspiruj ich do skoncentrowania się na rozwoju osobistym. Obydwie te rzeczy z tygodnia na tydzień będą poprawiać produktywność Twojego zespołu. Zaręczam Ci, że poczujesz, że osiągasz dużo więcej, poświęcając na pracę cztery dni bardziej wytężonych wysiłków aniżeli w ciągu tradycyjnego, 5-dniowego tygodnia pracy. Jako dodatkowy bonus, będziesz czerpać z pracy większą radość. A kto z nas nie lubi bonusów?

[^1]: Ogłosiłem ją na [blogu No Office](https://nooffice.org/tgif-my-teams-attempt-at-working-less-but-better-360cd61de2f8/) w lipcu 2016 r., a później opisałem ją na [blogu Nozbe blog](https://nozbe.com/pl/blog/friday/) i dzieliłem się [wnioskami po 8 tygodniach](https://nozbe.com/pl/blog/tgif-tips/). Temat ten poruszałem również w [70 odc. audycji The Podcast](https://thepodcast.fm/70).
[^2]: Artykuł opublikowany na portalu HR Zone: [Why did Google abandon 20% time for innovation?](https://www.hrzone.com/lead/culture/why-did-google-abandon-20-time-for-innovation)
[^3]: World Economic Forum: [These companies all experimented with a 4-day week. Here's what happened.](https://www.weforum.org/agenda/2019/11/4-day-work-week-productivity-increase-microsoft/)
[^4]: [Wywiad z Marissą Meyer w serwisie Bloomberg](https://www.bloomberg.com/features/2016-marissa-mayer-interview-issue/)
