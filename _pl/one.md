---
share: pierwsza
redirect_from:
 - /pierwsza/
 - /p1pl/
part: one
title: Źle wykorzystujesz swoje biuro!
subtitle: "Niezależnie od tego, czy Twój zespół pracuje w biurze, czy nie, czas zmienić wasz sposób pracy"
---


## Mit stylowego biura

Z założenia, nowoczesne biura mają być miejscem, w których „dzieje się cała magia”. Bo przecież to tu wykonuje się całą pracę, z największą możliwą skutecznością, prawda?

Musi to być prawda, skoro firmy na całym świecie, aranżują swoje biura z dbałością o każdy szczegół. Projektują otwarte przestrzenie, strefy relaksu, stoły z piłkarzykami, kolorowe ściany, oświetlenie i inne rzeczy, które w ich przekonaniu mają poprawić produktywność i morale zespołu.

Nie żebym nie lubił ładnych wnętrz…

> Te aspekty wizualne rzadko jednak usprawniają pracę zespołu, bo główny problem leży u podstaw naszego myślenia.

Przez lata rozmów z przedsiębiorcami i usprawniania pracy w naszym własnym, zdalnym zespole, zidentyfikowaliśmy trzy główne problemy, z jakimi mierzą się współczesne biura i pracujące w nich zespoły.

## Trzy grzechy główne nowoczesnych biur

1. **Złe nawyki** - przestrzeń biurowa sprzyja tworzeniu złych nawyków zespołowych takich, jak organizowanie „burz mózgów”, czy „spontanicznych spotkań”.
2. ***Open space*** - większość przestrzeni biurowych jest naprawdę bardzo „otwarta”, więc pracujący w nich ludzie mają trudności ze skupieniem się na pracy. Jest w nich za dużo bodźców dźwiękowych i wizualnych.
3. **Jak praca, to tylko w biurze!** - fizyczna przestrzeń biura tworzy sztuczne ograniczenia zmuszające firmy do polegania na biurze (tj. na papierach, dokumentach, spotkaniach, tablicach suchościeralnych…), co znacząco utrudnia, a nawet uniemożliwia pracę poza nim.

W tej sekcji poruszę każdy z tych problemów. Postaram się pokazać, jak – z jednej strony – wykorzystać posiadane biuro jeszcze skuteczniej, a z drugiej – jak uniezależnić się od fizycznych ograniczeń biura. Bo, jak już dobrze wiesz: „praca nie jest miejscem, do którego się chodzi, ale czynnością, którą się wykonuje”.

## Samo biuro firmy nie czyni

Firma nie istnieje dlatego, że ma biuro. Istnieje, aby wnieść do świata jakąś wartość.

Warto zastanowić się, czy posiadanie biura jest faktycznie konieczne, a jeśli jest, to jak powinno ono wyglądać lub działać, by generować najlepsze wyniki?

Pandemia COVID-19 pokazała, że większość pracy, zwłaszcza tej wykonywanej przez pracowników umysłowych, może być realizowana z równie dużą skutecznością (a może nawet większą!) w domu, co w biurze!

Zanim zagłębisz się w lekturę tej części książki, zadaj sobie następujące pytania:

- Czy posiadanie biura czyni Twoją firmę lepszą?
- Czy zwiększa skuteczność Twoich działań?
- Czy wpływa na poprawę jakości życia członków zespołu?
- Czy podnosi wydajność Twojego zespołu?
- Czy pozwala Ci zatrudniać najlepsze talenty, na jakie Cię stać?
- Jaki jest faktyczny cel posiadania przez Ciebie biura?
- W jaki sposób możesz je usprawnić?

Odpowiedzi na te pytania znajdziesz w kolejnych rozdziałach.
