---
redirect_from:
 - /book/transparency/
 - /31/
part: two
title: Postaw na transparentność
subtitle: "Twój zespół może być transparentny, nawet jeśli jego członków dzielą tysiące kilometrów!"
---

* TOC
{:toc}

## Przed nami nowoczesna i bardziej zrównoważona przyszłość!

Przy tak wielu nowych koncepcjach, które przedstawiłem w tej książce, pomyślałem, że dobrze byłoby zakończyć ją bardziej filozoficzną nutą.

Jak widzisz, #NoOffice oznacza nie tylko „pracę z domu”. Nie chodzi też tylko o to, aby pracować lepiej, mądrzej i być po prostu innym czy bardziej nowoczesnym.

To znacznie więcej!

Chodzi o przejście na bardziej zrównoważony styl życia. Dla wszystkich. Nie tylko szefów czy menagerów, ale także dla każdego, kogo zatrudniamy i z kim współpracujemy oraz wszystkich wokół nich. Dla całej społeczności.

Chodzi o to, aby duże miasta nie stawały się jeszcze większe, a małe miasta były bardziej zróżnicowane. Chodzi o wyrównanie dostępu do możliwości i usług dla wszystkich. Chodzi o traktowanie środowiska jako czegoś, co jest częścią nas, a nie rzeczą, którą można nadużywać i niszczyć dla osobistych korzyści. Uważam, że chodzi o przekształcenie tego, co dziś uważamy za kapitalizm.

## Kapitalizm wymaga poważnych przemyśleń

Nie zrozum mnie źle. Jest wiele rzeczy, które cenię w kapitalizmie. Pozwolił mi zbudować firmę Nozbe oraz zacząć żyć tak, jak tego chcę[^1].

Istnieje jednak ciemna strona współczesnego kapitalizmu, który dąży do wzrostu bez względu na związane z tym koszty. Traktuje ludzi pracujących z tobą jako *zasoby*, które powinny po prostu *zamknąć się i pracować*, traktuje ich jak *trybiki* w maszynie.

Dla mnie zmuszanie ludzi do pracy z fizycznego biura przez cały czas, nawet jeśli mogliby wykonywać pracę z dowolnego miejsca na ziemi, jest symbolem kapitalistycznego ucisku.

Z jednej strony prezesi chwalą się, że zatrudniają tylko *najlepszych i najzdolniejszych*, a z drugiej każą tym samym ludziom po prostu słuchać poleceń i *wracać do biura*.[^2]

Jest to także nierówność dochodów, gdzie w czasach pandemii wiele osób straciło pracę i domy, podczas gdy najbogatsi ludzie i firmy znacznie się wzbogacili.

To nie jest w porządku.

Styl życia #NoOffice oznacza, że pracujemy razem dla dobra ogółu. Nie tylko dla nas, ale także dla wszystkich wokół nas. Jednoczeście dobrze się przy tym bawimy i wszyscy to lubimy!

Tylko jak to zrobić w praktyce? Jak połączyć lepszą współpracę z pełną elastycznością w kwestii tego, gdzie, kiedy i jak pracujemy?

## Wszystko musi stawać się coraz bardziej transparentne

Muszę przyznać, że na początku trudno było mi zrozumieć pojęcie transparentności. Wychowywałem się w środowisku, w którym nauczono mnie, że nie powinno się dzielić zbyt wieloma informacjami. Nie tym, ile zarabiasz. Nie tym, jakie podejmujesz decyzję. Nie tym, czym się zajmujesz. Zachowuj takie sprawy dla siebie. Nie odkrywaj swoich kart.

Prowadząc firmę w trybie #NoOffice zdałem sobie jednak sprawę, że im więcej dzielę ze swoim zespołem, tym lepiej. Dzieje się tak dlatego, że nie widujemy się codziennie, więc dzieląc się różnymi informacjami, budujemy wzajemne zaufanie.

Okazuje się więc, że za większą przejrzystością idzie większe zaufanie.

Jak już wspomninałem w [Rozdziale 18](/18/):

> Kontrola jest dobra, ale ZAUFANIE - jeszcze lepsze!

Za pionierów w dziedzinie transparentności uważam twórców firmy Buffer. Odnoszą sukcesy w tworzeniu narzędzi dla mediów społecznościowych, ale ich drugim, i według mnie najważniejszym produktem jest kultura pełnej transparentności[^3]. Dzięki niej nie tylko członkowie zespołu ufają swojemu kierownictwu. Ich klienci też im ufają.

## Transparentność w firmie #NoOffice

Transparentność jest tematem, który przewija się przez większość rozdziałów tej książki:

* W rozdziałach o [skupieniu](/4), [pisaniu](/5) i [mailach](/6) pisałem o tym, jak transparentni jesteśmy w stosunku do zespołu, pokazując, jak pracujemy. Wszystkie zadania, które trzeba wykonać, znajdują się w projektach współdzielonych z całym zespołem. Wszystkie dokumenty w trakcie pracy nad nimi są dostępne. Cały kod i dotyczące go uzasadnienia, również są dostępne. Większość naszej pracy jest otwarta dla całego zespołu w czasie rzeczywistym. Nie ma prawie żadnych tajemnic. Łatwo zobaczyć, kto nad czym i jak pracuje. Stwarza to poczucie koleżeństwa wśród wszystkich zaangażowanych.
* W rozdziałach o [spotkaniach](/7), [dyskusjach](/8), [vlogowaniu](/9), [piramidzie komunikacji](/10), [decyzjach](/11) i [kaizen](/12) wyjaśniłem, jak zachowujemy transparentność w całym procesie podejmowania decyzji. Spotykamy się tylko wtedy, gdy jesteśmy dobrze przygotowani i każdy może wziąć udział w zebraniu. Szanujemy punkty widzenia innych. Nie traktujemy pomyłek ani błędów personalnie, tylko łączymy siły, aby sobie z nimi poradzić. Nie obwiniamy siebie nawzajem. Uczymy się na błędach i dzięki temu stajemy się coraz lepsi. Otwarcie komunikujemy zarówno porażki, jak i sukcesy.
* W rozdziałach o [wynagrodzeniach](/13) i [benefitach](/14) jasno informowałem, jak i dlaczego w taki akurat sposób, płacimy za pracę. Tworzymy kulturę transparentności i uczciwości, w której każdy wie, na czym stoi i może skupić się na pracy, nie zastanawiając się, ile zarabia *ten drugi ktoś* na tym samym stanowisku. Eliminujemy niekomfortowe negocjacje i zapraszamy do otwartej dyskusji o tym, jak chcemy, aby wszyscy byli nagradzani za swą ciężką pracę.
* W rozdziałach o [tygodniu pracy](/15), [przeglądach](/16) i [Piąteczkach](/17) jasno mówiłem o elastyczności czasu pracy. Dajemy ludziom pełną kontrolę nad czasem, który poświęcają na pracę i możliwość dostosowania go do swoich potrzeb. Informacje o tym mogą w transparentny sposób przekazać reszcie zespołu i dzięki temu uczyć się od siebie nawzajem. Każdy może wybrać optymalny dla siebie system pracy.
* Rozdziały o [zaufaniu](/18) i [pracy asynchronicznej](/20) tylko potwierdzają znaczenie polegania na sobie nawzajem oraz tworzenia kultury zaufania i transparentności.
* W rozdziałach dotyczących [pracy asynchronicznej](/20), [domowego biura](/21), [zmiany biur](/29) i [równowagi pomiędzy życiem zawodowym i prywatnym](/22) opisywałem, jak życie zawodowe i osobiste wpływają na siebie. Warto dostrzegać to ciągłe napięcie i pomagać każdemu w zespole znaleźć sposób na radzenie sobie z nim. Dzięki temu pracownicy mogą odnaleźć najlepszy dla siebie styl życia. Jeśli praca nie jest miejscem, do którego się chodzi, ważnym jest, aby dowiedzieć się, jak, gdzie i kiedy tę pracę wykonywać.
* W rozdziale o [zatrudnianiu](/23) pokazuję, że bez bardzo dokładnego, uczciwego i coraz bardziej transparentnego procesu rekrutacji nie będziemy w stanie przyciągnąć do zespołu największych talentów.
* W rozdziałach dotyczących [utrzymywania kontaktów z zespołem](/24) i [klientami](/25), a także [organizowania spotkań integracyjnych](/26) naświetliłem, jak często i kiedy rozmawiać ze sobą w celu utrzymania i poprawy relacji. Procesy te nabierają coraz większego znaczenia w zespołach rozproszonych, jednak muszą zostać uzgodnione w przejrzysty sposób przez obie ze stron.
* W rozdziale o [wakacjach](/28) przypominam, że życie to nie tylko praca ;) Promujemy zdrowy styl życia, w którym wszyscy są zachęcani do brania wolnego i całkowitego odłączania się od pracy.
* Wreszcie, w rozdziale o [bezpieczeństwie](/30) mówię o znaczeniu list kontrolnych z zakresu bezpieczeństwa dla całego zespołu. Nie chodzimy do tego samego biura i pracujemy z dowolnego miejsca na świecie, więc nie możemy zaniedbywać cyberbezpieczeństwa i musimy chronić się przed atakami. Transparentność nie oznacza przecież udostępniania danych z systemu wszystkimy postronnym.

## Transparentność to proces

Najważniejsze, aby stopniowo zwiększać transparentność w zespole. W następnej kolejności można też zacząć decydować, jak bardzo otwarci chcemy być względem reszty świata. Jest to długotrwały proces i musi minąć trochę czasu, nim nauczysz się ujawniać coś, co było do tej pory tajne, tylko dlatego, że *było tak zawsze*.

Można argumentować, że zbyt duża transparentność wobec świata i dzielenie się procesami *zza kulis* może narazić Cię na wrogie działania konkurencji, ale w większości przypadków ryzyko jest tego warte. Transparentność buduje nie tylko zaufanie i komfort wśród Twoich klientów, ale także społeczność prawdziwych fanów, której nie można kupić za żadne pieniądze.

Dzielenie się tym, jak tworzysz produkt, jakich używasz narzędzi, jak wyglądają procesy w Twojej firmie może okazać się najlepszym narzędziem marketingowym, jakie masz.[^4]

## Konkluzja: postaw na transparentność!

Zdefiniujmy na nowo kapitalizm i przyszłość biznesu, w której tworzymy przejrzyste i otwarte zasady. Dzielmy się, inspirujmy i uczmy się od siebie. Pracujmy razem w coraz bardziej transparentnym i uczciwym środowisku pracy. W razie wątpliwości domyślnie ustawmy opcję transparentności.

## P.S. Ta książka napisana jest całkowicie transparentnie!

Zdecydowałem się napisać tę książkę z otwartym dostępem, a kod źródłowy i wszystkie wersje robocze każdego z rozdziałów można znaleźć na GitHubie[^5]. Podjąłem taką decyzję z wielu powodów, jednak najważniejszym z nich jest chęć jej dalszego ulepszania z pomocą czytelników. Mam nadzieję, że docelowo uczynimy z niej przewodnik po stylu życia w trybie #NoOffice lub hybrydowym. Dzięki, że jesteś częścią tego projektu!

[^1]: Lata temu opisałem na swoim blogu moich 5 miłości: (1) kocham to, co robię (moją pracę), (2) kocham ludzi, dla których pracuję (moich klientów), (3) kocham ludzi, z którymi pracuję (mój zespół), (4) kocham to, jak pracuję (pracę w domu) i (5) kocham to, że daje mi ona wystarczająco dużo pieniędzy, aby cieszyć się stabilnością finansową: [Michael.team/5-loves](https://michael.team/5-loves)
[^2]: To właśnie zrobił wiąsną 2021 CEO Apple, Tim Cook, swojemu zespołowi. Skrytykowałem to na moim blogu: [Michael.team/flexibility](https://michael.team/flexibility/)
[^3]: Dzielą się prawie wszystkim na temat sposobów pracy, wynagrodzeń, zarobków. *Domyślnie ustawili opcję transparentności* i to mi się podoba: [NoOffice.Link/buffer](https://nooffice.link/buffer)
[^4]: Wystarczy spojrzeć na stronę kontaktową Nozbe. Tam nie tylko dzielimy się wszystkimi sposobami kontaktu z naszym działem obsługi klienta, ale także wyjaśniamy, w jaki sposób przetwarzamy każde zgłoszenie do pomocy technicznej i że ja, jako CEO również regularnie spotykam się z klientami: [Nozbe.com/contact](https://nozbe.com/pl/contact)
[^5]: Wszystko jest tutaj. Wszystkie iteracje, wszystkie moje naprawdę złe, wczesne szkice, zarysy… wszystko. Cały proces: [NoOffice.Link/github](https://nooffice.link/github)

