---
share: dodatki
redirect_from:
 - /dodatki/
 - /14pl/
part: one
title: Bądź hojny
subtitle: "Zaoferuj pracownikom udogodnienia, które budują dobre nawyki, zachęcają do posiadania życia poza pracą i wspierają cele charytatywne"
---

* TOC
{:toc}

## Nie zachęcaj ludzi do spędzania czasu w biurze

Szczególnie w mojej branży – świecie IT i startupów – fajnie jest mieć biuro, którym można się pochwalić. Dbałość o detale, nowoczesny design, piłkarzyki, strefy relaksu, sale fitness, miejsca z konsolami do gier… czego dusza zapragnie. Wszystkie te rzeczy mają sprawić, że ludzie będą czuć się lepiej w biurze.

Ale biuro służy do pracy, a nie spędzania czasu.

Pamiętam swoją pierwszą wizytę w *Googleplex*, kalifornijskiej centrali Google’a. Byłem zaskoczony wszystkimi udogodnieniami, do których pracownicy mają wolny dostęp. Sale do uprawiania sportu, restauracje, automaty z napojami i przekąskami, fotele masujące, pralnie… Jednym słowem, wszystko, co mogłoby sprawić, że pracownik Google’a NIE będzie chciał iść do domu. Z drugiej strony jednak, w przestrzeniach przeznaczonych do pracy panował dość duży tłok, a do tego większość z nich miała *otwarty układ*, w którym jest mnóstwo rozpraszaczy.

Nie mogłem pojąć, dlaczego Google – firma, w której pracują jedni z najmądrzejszych ludzi na świecie, z jednej strony oferuje te wszystkie udogodnienia za darmo, a z drugiej nie inwestuje w odpowiednie stanowiska pracy.

## Udogodnienia i korzyści powinny motywować ludzi do efektywniejszej pracy

Jeśli chcesz zainwestować w swój zespół i dać mu prawdziwe udogodnienia, daj pracownikom biurka, więcej przestrzeni do pracy, albo – jeszcze lepiej – prywatne biura, komfortowe krzesła biurowe, biurka stojące, dwa dodatkowe monitory, ergonomiczne klawiatury, większe tablice suchościeralne i wyciszone sale konferencyjne.

Te rzeczy naprawdę mogą sprawić, że zespół będzie pracować lepiej.

## Dodatkowe korzyści i udogodnienia powinny koncentrować się na tym, by ludzie *mieli życie* poza pracą!

Zamiast trzymać ludzi w biurze, pomóż im się z niego wydostać. Kiedy już wykonają swoją pracę, wspieraj ich w rozwijaniu zainteresowań, spędzaniu czasu z rodziną i dbaj, by korzystali z urlopu.

Kwestie te będę omawiać szerzej w drugiej części książki, ale jednym z problemów, z którymi borykam się jako lider w pełni zdalnego zespołu jest to, że ludzie za dużo pracują!

Największym wyzwaniem, z jakim mierzą się osoby pracujące z domu, jest zachowanie równowagi między pracą a życiem prywatnym. Dlatego, prawdziwa firma bez biura powinna wspierać pracowników i umożliwiać im prowadzenia życia poza pracą. W przeciwnym razie, będą narażeni na wypalenie zawodowe, a wtedy Ty będziesz mieć zupełnie inny zestaw problemów.

## Nie rozdawaj rzeczy za darmo!

Doświadczenie nauczyło mnie, że dostając coś za darmo, ludzie tego nie doceniają. Dlatego, w naszym zespole stosujemy system dofinansowań. W zależności od konkretnego przypadku, zazwyczaj pokrywamy około 50% ceny netto i 100% wszystkich podatków i dodatkowych kosztów. Oto kilka przykładów.

* Potrzebujesz nowego komputera? Wybierz taki, jaki chcesz. My zapłacimy połowę, a Ty dopłacisz drugą część.
* Potrzebujesz nowe biurko? Krzesło biurowe? Dodatkowy monitor? Znajdź taki, który Ci odpowiada, a my zapłacimy połowę jego ceny plus podatki. Dodatkowo, oferujmy możliwość spłaty danej rzeczy w miesięcznych ratach. Oczywiście bez odsetek!

Bez względu na to, co kupuje, po dwóch latach komputer, smartfon, urządzenie biurowe przechodzi na własność pracownika. Wykreślamy go z firmowej ewidencji, a pracownik może zrobić z nim, co chce: zatrzymać, sprzedać lub oddać komuś innemu. O szczegóły możesz zapytać swojego księgowego.

Z tego, co zaobserwowaliśmy, ludzie wolą mieć sprzęt na, którym pracują, na własność i jeśli mogą go mieć za połowę ceny, naprawdę to doceniają. Ponadto, pracując na własnym sprzęcie, dużo bardziej o niego dbają.

## Oferuj korzyści, które zachęcają do zmiany zachowań i budowania dobrych nawyków

Dofinansowujemy również następujące dodatki.

* Lekcje j. angielskiego – dla większości naszych pracowników językiem ojczystym nie jest angielski tylko polski, ale oficjalnym językiem, którego używamy w zespole jest właśnie angielski. Dlatego, do określonej kwoty w miesiącu opłacamy również lekcje j. angielskiego, a po jej przekroczeniu pracownik dopłaca resztę.
* Karnety na zajęcia sportowe – negocjujemy specjalne ceny za karnety na siłownię, baseny itp. dzięki czemu możemy kupić je taniej niż normalnie. Pracownik płaci połowę, a my dopłacamy resztę. W ten sposób staramy się zachęcać zespół do aktywnego trybu życia.
* Konferencje, kursy online i książki – są w pełni refundowane do pewnej kwoty, a po jej przekroczeniu, są dofinansowywane przez firmę. W naszym zespole, wszyscy lubimy uczyć się nowych rzeczy, dlatego z przyjemnością wydajemy pieniądze na naukę.

Jest wiele pomysłów i rzeczy, których jeszcze nie testowaliśmy. Niektóre firmy oferują miesięczny urlop co X lat na oderwanie się od pracy i naładowanie baterii. Inne, oferują stypendia na realizację pasji. W praktyce oznacza to, że, gdy ktoś chce nauczyć się czegoś niezwiązanego z pracą, firma będzie to wspierać i pomoże mu za to zapłacić.

## Pozwól ludziom dzielić się tym, co robią poza pracą

W Nozbe lubimy dzielić się ze sobą tym, co robimy w weekend lub poza pracą. Na kanale #random na naszym wewnętrznym czacie dzielimy się zdjęciami pokazującymi nasze zainteresowania, osiągnięcia i inne projekty niezwiązane z pracą. Na spotkaniach firmowych, które odbywają się dwa razy w roku (szerzej ten temat omówię w kolejnych rozdziałach), przygotowujemy nawet prezentacje o naszych zainteresowaniach. Chcemy, by osoby z zespołu były kimś więcej niż tylko osobami z opisów swoich stanowisk w firmie.

## Daj zespołowi możliwość wspierania celów charytatywnych z firmowych pieniędzy!

Co miesiąc, opłacając podatek dochodowy, przekazujemy **3% zysków** na cele charytatywne. Przelewamy je na specjalne konto bankowe, dzięki czemu z miesiąca na miesiąc *fundusz charytatywny Nozbe* rośnie.

Nie są to już nasze pieniądze. Należą do funduszu charytatywnego i są gotowe do wydania na różne szczytne cele.

### Dwa razy w roku 2000 zł na cele charytatywne

Dwa razy w roku każdy w zespole otrzymuje 2000 zł, które może przeznaczyć na dowolny cel charytatywny. Może przekazać te pieniądze osobie w potrzebie, wesprzeć lokalną organizację non-profit, schronisko dla zwierząt, albo dowolny inny cel. W wielu sytuacjach kwota ta potrafi naprawdę zdziałać dużo dobra. Czasem kilka osób składa się na jeden cel, co daje już całkiem konkretną pomoc.

### Nasza firma podwaja również osobiste darowizny pracowników

Dodatkowo, osobiste darowizny pracowników na cele charytatywne są podwajane przez firmę do kwoty 500 euro z naszego funduszu charytatywnego. W ten sposób możemy wesprzeć cel, który jest ważny dla kogoś z zespołu i w znaczący sposób go wspomóc.

### Jeśli tylko możemy, staramy się pomagać!

Dzięki funduszowi charytatywnemu możemy wspierać ważne dla nas cele. A tych na świecie nie brakuje, podobnie jak osób w potrzebie.

Ponieważ przekazujemy te pieniądze na oddzielne konto w momencie opłacania podatków, nie jesteśmy już emocjonalnie do nich przywiązani i nie tratujemy ich jak swoich. Pożegnaliśmy się już z nimi i możemy przeznaczyć je na pomaganie.

## Konkluzja: oferuj korzyści, które naprawdę pomagają ludziom!

Korzyści i dodatki, które oferujesz swoim pracownikom, nie powinny służyć zachęcaniu ich do dłuższej pracy. Już i tak za dużo pracują, a jeśli tego nie robią to znaczy, że masz poważniejsze problemy, których nie rozwiążą żadne prezenty ani dodatki płacowe. Te ostatnie powinny koncentrować się na tym, aby pomagać ludziom w rozwoju. Powinieneś ich zachęcać do tego, by mieli życie poza pracą. Tylko wtedy będą czuć prawdziwą motywację do tego, by dawać z siebie to, co najlepsze.

Jeśli chcesz dowiedzieć się więcej na ten temat, polecam świetną książkę *Punished by Rewards* autorstwa Alfiego Kohna[^1].

[^1]: Genialna książka Alfie Kohna: pt. [*Punished by Rewards. The Trouble with Gold Stars, Incentive Plans, A’s, Praise, and Other Bribes.*](https://www.alfiekohn.org/punished-rewards/)
