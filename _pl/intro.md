---
part: intro
title: "Współczesny styl pracy ciągle się zmienia"
subtitle: Otwórz się na zmiany i przejdź na bardziej elastyczny, przejrzysty i rozproszony model pracy.
---

* TOC
{:toc}

Na całym świecie spora część pracowników traci średnio dwie godziny dziennie na dojazdy do miejsca pracy… tylko po to, by wykonać pracę, którą mogliby z powodzeniem wykonać z domu. Czy Ty też do nich należysz? Czy to nie dziwne, że mimo dostępnej technologii, firmy nadal zmuszają swoich pracowników do codziennego przychodzenia do biura, aby mogli siedzieć przed komputerem i uczestniczyć w spotkaniach?

To nie biuro wykonuje pracę, ale ludzie. Aby jednak wykonywać ją skutecznie, potrzebują dłuższych okresów skupienia, a nie nowocześnie urządzonych open space'ów. Przekonanie, że praca = biuro jest w wielu przypadkach błędne.

Książka ta jest przewodnikiem po tym, jak efektywnie wykonywać swoją pracę w trybie zdalnym. Po ponad 13 latach kierowania firmą działającą w pełni na odległość i blisko 20 latach pracy zdalnej na własną rękę wierzę, że zgromadziłem wiele cennych doświadczeń, którymi mogę się z Tobą podzielić, szczególnie teraz, gdy ze względu na pandemię temat ten stał się nam wszystkim bliższy niż kiedykolwiek wcześniej.

Oprócz tego jestem też pasjonatem produktywności oraz twórcą aplikacji Nozbe i Nozbe Teams, które pomagają ludziom i zespołom robić niesamowite rzeczy, nawet (a może w szczególności) wtedy, gdy osoby te nie pracuje w jednym biurze.

Z wirusem czy bez, kultura pracy się zmienia. Mamy niesamowicie zaawansowaną technologię. Mamy nowe pokolenie ludzi, którzy tę technologię rozumieją. Mamy więc wszystkie potrzebne zasoby.

Wystarczy tylko, że porzucimy ideę fizycznego biura jako czegoś koniecznego do prowadzenia firmy i zaczniemy postrzegać je jako narzędzie. Jeśli to zrobimy, będziemy mogli pozwolić ludziom pracować tak, jak chcą i wybierać taki styl życia, jaki im odpowiada.

Dlaczego tego nie spróbować?

## Ta jedna rzecz

Zanim rozpoczniesz lekturę, mam do Ciebie prośbę: jeśli ta książka ma pozostawić Cię z jedną konkluzją, niech będzie ona następująca:

> Praca nie jest miejscem, do którego się chodzi, tylko tym, co się robi.

Każdy rozdział w tej książce kończy się konkluzją. Jedną rzeczą, jedną myślą, wskazówką lub zmianą, którą możesz wdrożyć natychmiast. Mam nadzieję, że uda Ci się wykorzystać je w codziennym życiu.

## Książka składa się z czterech części

Składa się ze wstępu, dwóch części głównych i podsumowania:

We **wstępie** dowiesz się, dlaczego nasz zespół od początku swojego istnienia pracuje w 100 procentach zdalnie i dlaczego wierzę, że praca zdalna to przyszłość.

**W części pierwszej** dowiesz się, jak skutecznie pracować w zespole, niezależnie od tego, czy macie stacjonarne biuro, czy nie. W tej sekcji znajdziesz również omówienie nowoczesnych metod pracy, które możesz zacząć stosować już dziś, by zwiększyć produktywność swojego zespołu.

**W części drugiej** dowiesz się, jak wygląda praca w zespole rozproszonym. Piszę w niej, jak pracować z domu, prowadzić nomadyczny styl życia, zdalnie rekrutować pracowników i kierować zespołem, który nie widuje się ze sobą na co dzień. Ta część dedykowana jest zarówno pracownikom zdalnym (lub osobom, które pracują z domu tylko okazjonalnie) oraz menadżerom i szefom firm.

**Podsumowanie** zawiera najważniejsze wnioski z tej książki. Jest też miejscem, w którym mogę podziękować wszystkim, którzy pomogli mi w publikacji tek książki.

Zaczynamy!
